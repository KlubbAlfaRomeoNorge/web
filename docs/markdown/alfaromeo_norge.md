# Alfa Romeo i Norge
Å kjøpe Alfa Romeo i Norge har ikke alltid vært like enkelt. De aller første Alfa Romeo i Norge ble antageligvis hentet inn av Eugen Bjørnstad tidlig på 1930-tallet og brukt som løpsbiler. Vanlig import startet først rundt 1956-58 da Automobilhuset A/S i Bygdøy Alle åpnet men det er ikke godt å si om de faktisk importerte noen Alfa Romeo i det hele tatt. Etter noen år tok A/S Automimport - Renault-importøren - tok inn noen få Alfa mellom 1961 og 1964. I 1965 var det kun 32 registrerte Alfa Romeo i Norge.
Fra 1967 tok Bilcompaniet A/S over og i løpet av 1970 var det et tresifret antall Alfa Romeo i Norge.  Ut over 70-tallet så byttet Alfa importør til Inauto og de holdt det gående til 1983. I løpet av de årene doblet Alfa-bestanden i Norge flere ganger og i 1977 var det hele 1500 biler som var registrert. Fra 1983-1987 var det Bergheim som importerte Alfa. I 1990 kom Ugland Auto inn som importør. Fra 2001 kom Motor Gruppen inn som importør og hadde ansvar for denne helt fram til RSA tok over i 2009. Fra 2016 skal FCA (Fiat Chrysler Auto) håndtere importen selv i Norge. 

I vårt medlemsregister fins det nå litt over 1300 biler registrert på medlemmene, over 25% av alle registrerte Alfa Romeo i Norge.

Til sammenligning har vi i KARN hatt en jevn stigning i medlemsmassen fra den spede starten i 1982 og per i dag er vi nesten 1100 stykker.
